# Introductie

Welkom bij de Leermodule “Geodata bevragen en gebruiken met de OGC API’s van PDOK” !

>**Deze leermodule is nog in ontwikkeling**

[Bijdragen](#bijdragen) zijn welkom

In deze leermodule ga je aan de slag met de OGC API’s van PDOK (Publieke dienstverlening op de kaart). PDOK is hét geodataplatform van de Nederlandse overheid. Je leert in deze leermodule hoe je met behulp van OGC API’s geografische data in je browser kunt bekijken, hoe je de data kunt bevragen en hoe je de data op een interactieve kaart kunt tonen. Denk bijvoorbeeld aan een kaart waarop je kunt zien hoeveel inwoners er bij jou in de buurt wonen. 

## Wat is een OGC API? 
Een OGC API is een gestandaardiseerde interface voor het bekijken en bevragen van geografische data. Met een API, een Application Programming Interface, kunnen ontwikkelaars op een eenvoudige manier data van andere bronnen in hun eigen software integreren. Een API is dus een stopcontact voor data. Je hebt, in tegenstelling tot vroeger, geen specifieke kennis over geodata meer nodig om dit te kunnen. 
Het OGC (Open Geospatial Consortium) is een wereldwijde organisatie die standaarden voor het uitwisselen van geodata maakt. 
OGC API is een wereldwijde standaard. Dat zorgt ervoor dat iedereen op dezelfde manier geodata kan gebruiken. Dat bespaart een hoop tijd, geld en frustratie. 

## Voor wie is deze leermodule bedoeld?
In eerste instantie is deze leermodule bedoeld voor IT-studenten. Jij bent bijvoorbeeld web developer of data-analist (in opleiding). Je hoeft geen ervaring met geodata te hebben om deze module te kunnen volgen. 

## Wat ga je leren?
Na voltooiing van de leermodule…  
- Ben je je bewust van de meerwaarde van geo-informatie
- Ben je je bewust van het belang van geodata en PDOK 
- Ben je je bewust van de meerwaarde van het ontsluiten van geodata met gestandaardiseerde API's 
- Ben je bekend met PDOK en het Kadaster en wat zij doen
- Ken je de mogelijkheden van geodata en kun je voorbeelden van toepassingen noemen
- Weet je wat een OGC API is, hoe die in elkaar zit, kun je de verschillende onderdelen benoemen en wat die onderdelen doen
- Weet je welke onderdelen van OGC API PDOK heeft geïmplementeerd en hoe PDOK dat heeft gedaan
- Weet je hoe een web map werkt
- Kun je de landing page van de PDOK OGC API's gebruiken 
- Kun je de URL's van de OGC API's vinden en gebruiken
- Kun je API GET requests samenstellen voor OGC API's:
	- Kun je featuredata bevragen met OGC API - Features
	- Kun je tiles opvragen met OGC API - Tiles
- Kun je OGC API's toevoegen aan een web map
- Kortom: je kunt OGC API's gebruiken en implementeren. 

## Benodigde voorkennis
Om deze leermodule goed te kunnen volgen, is het handig dat je al kunt werken met (REST) API's en data. Daarnast is basiskennis web development en JavaScript noodzakelijk. En tot slot kun je omgaan met de commandline. 

## Uit welke onderdelen bestaat deze leermodule?
De stof is opgesplitst in de volgende onderdelen:

| Onderdeel | Beschrijving |
| ----------- | ----------- |
| 1. Achtergrondinformatie| *Wat is geografische data? Wat zijn OGC API’s? En wat doet PDOK?* |
| 2.	Maak een kaart met OGC API - Tiles | *Bekijk geodata* |
| 3.	Voeg interactieve data toe met OGC API – Features | *Vraag objectinformatie op, werk op een interactieve manier met data* |
| 4.	Terugblik |  |
| 5.	Tot slot |  |

## Bijdragen
Heb je suggesties voor verbeteringen of zie je een fout? [Maak een issue aan op GitHub](https://github.com/PDOK/leermodule-ogc-api/issues). 

Bijdragen zijn altijd welkom! 


